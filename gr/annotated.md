
# Υπόμνημα για τα επιστημονικά δημοσιεύματα

Το μεγαλύτερο μέρος της έρευνας αφορά την κατασκευή λογισμικού για την διάδραση ανθρώπου-υπολογιστή. Ταυτόχρονα, η μεθοδολογία αντιμετώπισης των ερευνητικών θεμάτων διατρέχει ένα διεπιστημονικό άξονα, με βασικούς πυλώνες:

* Ανάπτυξη εργαλείων λογισμικού,

* Ανθρωποκεντρική σχεδίαση της αλληλεπίδρασης με τον χρήστη,

* Πειράματα με χρήστες στο εργαστήριο ή τις μελέτες στο πεδίο

Τα ερευνητικά ενδιαφέροντα εστιάζουν κυρίως στις παρακάτω περιοχές:

*Επικοινωνία ανθρώπου-υπολογιστή:* Το βασικό υπόβαθρο καθώς και ενα σημαντικό τμήμα της έρευνας, όπως φαίνεται και από την πτυχιακή εργασία (Τ1), την μεταπτυχιακή διατριβή (Τ2) και τη διδακτορική διατριβή (Τ3), αφορά κυρίως την σχεδίαση λογισμικού διάδρασης ανθρώπου-υπολογιστή. Το αντικείμενο αυτό αντιμετωπίζεται από διαφορετικές πλευρές και σε διαφορετικά πεδία εφαρμογής: 1) Στην πτυχιακή εργασία (Τ1) έγινε υλοποίηση της αλληλεπίδρασης με τον χρήστη για ένα σύστημα γεωγραφικής πληροφόρησης με ηλεκτρονικό χάρτη μέσω Web, 2) στην μεταπτυχιακή διατριβή (Τ2) έγινε μελέτη και αξιολόγηση της αλληλεπίδρασης με τον χρήστη για ένα σύστημα αμφίδρομης διαφήμισης στην ψηφιακή τηλεόραση, και 3) στην διδακτορική διατριβή (Τ3) έγινε σχεδίαση, υλοποίηση και αξιολόγηση της αλληλεπίδρασης του χρήστη με εφαρμογές αμφίδρομης τηλεόρασης και ειδικά με ένα υπόδειγμα μουσικής τηλεόρασης. Εκτός από την περίπτωση της τηλεόρασης (J1, J2, J3, J4, J7), επιπλέον μελέτες της διάδρασης με τον χρήστη έχουν γίνει για την περίπτωση των έξυπνων κινητών τηλεφώνων (J9, J10, J14), των γεωγραφικών συστημάτων πληροφόρησης (J16, J24), των συστημάτων διαπροσωπικής επικοινωνίας (J12, J13), των μεγάλων πολυαπτικών οθονών (P23, P24, P33, J22), και της εκπαιδευτικής ρομποτικής (J25).

*Διαδραστική τηλεόραση και βίντεο:* Η βασική φιλοσοφία που διατρέχει την έρευνα για την ψηφιακή τηλεόραση είναι η θεώρηση των χρηστών ως θεατές ή ως παραγωγούς οπτικοακουστικού περιεχομένου (J1, J3, J4, J7, B1). Η προσέγγιση αυτή έρχεται σε αντίθεση με την ισχύουσα θεώρηση του χρήστη αλληλεπιδραστικών πολυμέσων ως χρήστη επιτραπέζιου υπολογιστή. Εχει γίνει εκτεταμένη εμπειρική έρευνα σε θέματα όπως: 1) Σχεδιασμός και ανάπτυξη εργαλείων προγραμματισμού που είναι κατάλληλα για τη ροή εργασίας των παραγωγών τηλεοπτικού περιεχομένου (J1, J4), 2) σχεδίαση της διεπαφής έτσι ώστε να διευκολύνει την αλληλεπίδραση του τηλεθεατή με την πλούσια οπτική γλώσσα του τηλεοπτικού προγράμματος (J2, J3, J5, P2, P4). Ακόμη, έγινε σχεδιασμός ενός μοντέλου που διευκολύνει την καθολική πρόσβαση των τηλεθεατών σε αμφίδρομο τηλεοπτικό περιεχόμενο (P5). 3) Ειδική μεθοδολογία αξιολόγησης της ευχρηστίας (J4), η οποία λαμβάνει υπόψιν την χρήση και τις ανάγκες του τηλεοπτικού κοινού (P7). Καθώς το βίντεο έγινε μετά το 2005 σταδιακά διαθέσιμο και μέσω της ευρυζωνικότητας, η έρευνα αυτή έχει επεκταθεί και συνεχίζεται στην μελέτη της διάδρασης με δικτυακό βίντεο (J11, J15, J18, J19, P20).

*Εκπαιδευτικές τεχνολογίες και διδακτική του προγραμματισμού:* Η χρήση των υπολογιστών για την διευκόλυνση της μάθησης και ειδικά η διδακτική του προγραμματισμού έχουν σημαντικό ρόλο στην εκπαίδευση γενικά και ειδικά σε αυτήν της πληροφορικής. Η έρευνα για την διευκόλυνση της μάθησης εστιάζει στις τεχνολογίες του βίντεο και της διάδρασης (J20, J27), καθώς και στις τεχνολογίες των εκπαιδευτικών βιντεοπαιχνιδιών (J17, J23, J28). Η τρέχουσα έρευνα για την διδακτική του προγραμματισμού, εστιάζει στην χρήση της ρομποτικής (J25).

*Κινητός και διάχυτος υπολογισμός:* Ενα σημαντικό και αυξανόμενο τμήμα της έρευνας αφορά τη σχεδίαση και τις κοινωνικές πτυχές των τεχνολογιών κινητού και διάχυτου υπολογισμού. Η έρευνα σε αυτές τις περιοχές μπορεί να αναδείξει περισσότερο σημαντικές πτυχές των υπολογιστικών και δικτυακών εφαρμογών σε σχέση με τις παραδοσιακές που έχουν έμφαση κυρίως στον χώρο της εργασίας. Εκτός από τα συστήμα ψυχαγωγίας μέσω της τηλεόρασης (J1, J2), έχει γίνει μελέτη σε κινητά και διάχυτα συστήματα (J14, J26). Ακόμη, έγινε κατασκευή λογισμικού διάδρασης για συνεργασία πολλών χρηστών πάνω στην ίδια μεγάλη πολυαπτική οθόνη (J22). Τέλος, γίνεται μελέτη στα γεωγραφικά συστήματα πληροφορήσης (J16, J24) και στις κινητές τεχνολογίες θέσης αφού έχουν κεντρικό ρόλο στην καθημερινότητα του χρήστη.

*Συνεργατικά και κοινωνικά μέσα:* Σε ένα δεύτερο επίπεδο, επιπλέον έρευνα έχει γίνει στο πεδίο των κοινωνικών μέσων, η οποία ενισχύει και διευρύνει το πεδίο εφαρμογής των καθιερωμένων επιχειρηματικών μοντέλων της βιομηχανίας της τηλεόρασης (J6) σε νέους τομείς, όπως το διαδίκτυο και τα κινητά τηλέφωνα (J5). Επίσης, έχει γίνει μελέτη των προτιμήσεων και της συμπεριφοράς των χρηστών σε σε εικονικούς κόσμους (J8). Τέλος γίνεται ανάπτυξη συστήματος και ανάλυσης των δεδομένων από κοινωνικά δίκτυα για την διευκόλυνση στον εντοπισμό κοινωνικών φαινομένων όπως η εξάπλωση της γρίπης (J21).
